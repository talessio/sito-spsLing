---
title: Correzione all'episodio tre
date: '2021-09-25'
---

In seguito al nostro ultimo episodio su genere e scevà e grazie anche a un gentile messaggio su Instagram, abbiamo ritenuto necessario esplicitare un paio di cose.

In primo luogo, che **schwa e scevà sono di genere grammaticale maschile**, non femminile, come fa Alessio nell'episodio. Mea culpa. Ho gravi problemi con maschile e femminile da quando sono bambino. Sono riuscito a rendere femminile anche la parola *euro* per molti anni, finché non mi è stato fatto notare in età vergognosamente adulta che non si dice "costa sulle 10 euro" ma "costa *sui* 10 euro". Pardon.

Il secondo aspetto ci giunge da un messaggio dove ci fanno notare che, nella descrizione dell'episodio, **scriviamo *la presidentessa*, ma che sarebbe meglio dire *la presidente***, come faremmo per il/la docente. 
Ci è stato spiegato che il suffisso -essa ha, in origine, il significato di "moglie di", nonché un tono vezzeggiativo.
Noi eravamo al corrente di questa origine e siamo anche al corrente che, come da nostre ricerche, questa lettura vezzeggiativa sembra non essere più percepita come tale da molti. 

Abbiamo scritto *presidentessa* nella convinzione che fosse parola ampiamente utilizzata, come per parole quali studentessa o professoressa, se non fosse che ci era sfuggito che presidente non appartiene alla stessa categoria:
>Tradizionalmente attribuiti a uomini (erano rari i casi di presidenti e dirigenti donna), ma linguisticamente ambigenere, sono i nomi di professione uscenti in -ente che derivano dal participio presente dei verbi e variano il loro genere grazie all'articolo che li precede: il dirigente / la dirigente. In merito dunque all'oscillazione sulla forma femminile di il presidente, l'uso dell'articolo femminile senza aggiunta di suffissi può essere un buon compromesso." ([Fonte](https://accademiadellacrusca.it/it/consulenza/la-presidente-dellaccademia-della-crusca-ancora-sul-femminile-professionale/250))

Si è scelto di non cambiare la descrizione all'episodio tre perché a nostro avviso non è necessario cancellare gli errori che si sono fatti, ma è più produttivo ammetterli e imparare da essi. Dunque, il presidente, la presidente. Annotato. Nuovamente, pardon, e grazie per avercelo fatto notare!